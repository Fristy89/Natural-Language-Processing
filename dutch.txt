Noussair Mazraoui tekende tegen Benfica alweer voor zijn tweede Champions League-treffer van het seizoen. De rechtsback van Ajax is in korte tijd uitgegroeid tot basisspeler bij Ajax en dat gaat ook in zijn thuisland Marokko niet ongemerkt voorbij
Ja, dat leeft hier enorm. Alle jongens die in het buitenland spelen en voor de Marokkaanse ploeg uitkomen worden nauwlettend gevolgd", bevestigt Mark Wotte in gesprek met <em>VoetbalPrimeur. Wotte is bondscoach van Jong Marokko en ziet om zich heen dat ook de prestaties van Mazraoui nauwlettend in de gaten worden gehouden. "Dat komt omdat de Champions League natuurlijk ook in Marokko wordt uitgezonden. Iedereen volgt de Champions League en ook de Marokkaanse jongens die in de Champions League spelen. En dan weten ze ook dat Mazraoui en Hakim Ziyech bij Ajax spelen, dus Ajax wordt op de voet gevolgd.
Als hij zo'n goal maakt tegen Bayern weet iedereen in Marokko dat dezelfde minuut nog", vervolgt Wotte. En ook de winnende goal tegen Benfica wordt gelijk opgemerkt. En iedereen is dan trots op hem hè. Het feit dat hij heeft gekozen voor Marokko in plaats van Nederland maakt hem natuurlijk ook populair.
Mazraoui na zijn goal tegen Benfica,Daarmee snijdt de oud-trainer van onder meer FC Utrecht, Willem II en Jong Oranje meteen een gevoelig onderwerp aan. Wotte, die Mazraoui als trainer van Marokko O20 voor het eerst een uitnodiging stuurde, sprak daar met de rechtsback van Ajax over. "Toen hij voor de keuze stond, heb ik tegen hem gezegd. Het is je eigen keuze, niemand kan je daarbij helpen. Dat moet je zelf doen. Toen zei hij: Toen niemand mij in Nederland nog zag staan, werd ik al uitgenodigd voor de Marokkaanse ploeg. Dat heeft veel voor hem betekend.
Volgens Wotte helpt het mee dat bondscoach Hervé Renard oog heeft voor jonge jongens. "Er zitten nu vijf spelers die nog uit mogen komen voor Jong Marokko bij de A-ploeg, waarvan een aantal jongens regelmatig speelt.Het is natuurlijk heel aantrekkelijk voor jonge Marokkaanse spelers dat we een bondscoach hebben die zijn ogen niet sluit voor de ontwikkeling van jonge spelers.
De back van Ajax debuteerde in september met een invalbeurt van twintig minuten tegen Malawi. De afgelopen interlandperiode speelde hij niet wegens een blessure. Bij het Marokkaanse elftal moet Mazraoui zijn plek logischerwijs nog verdienen. "Ziyech is natuurlijk heel groot. Dat is de ster van het team, die heeft zijn positie al bewezen en heeft ook op het WK gespeeld. Noussair moet wat dat betreft nog een paar stappen zetten. Maar als hij een reeks van wedstrijden als basisspeler gaat spelen bij Marokko, dan gaan de mensen hem natuurlijk ook steeds meer waarderen en herkennen en krijgt hij ook steeds meer status.
Stormachtige ontwikkeling. Wotte geeft toe dat hij niet direct had aan zien komen dat Mazraoui zich zo stormachtig zou ontwikkelen. "Maar dat is het leuke van mijn werk. Ik werk met jongens tussen de 17 en 21 jaar. Van sommige jongens verwacht je heel veel, maar dan verloopt het proces wat langzamer. En sommige spelers komen als een raket. Van Noussair wist ik dat hij de potentie had, hij heeft heel veel basiskwaliteiten en in algemene zin is het een hele goede voetballer, maar je moet dan toch ook de kans krijgen. Dat is ook weer dankzij Erik ten Hag, die het aandurfde om hem bij Ajax op die positie te zetten.
Dat de rechtsback zich zo goed staande houdt, heeft volgens de 57-jarige oefenmeester onder meer met zijn bescheiden persoonlijkheid te maken. "Iemand die na een of twee wedstrijden in Ajax 1 gelijk van de toren blaast, kan ook heel diep vallen. Noussair is rustig gebleven, doet gewoon zijn werk, weet precies wanneer hij wel en niet goed gespeeld heeft en is heel realistisch naar zichzelf. Hij leeft voor zijn voetballen en wat dat betreft is hij weer een heel mooi rolmodel voor andere jonge spelers in Nederland en in Marokko.
